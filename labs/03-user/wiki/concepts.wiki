===== Concepte =====

În Linux există trei tipuri de utilizatori: 

  * administrativ (root)

Utilizatorul ''root'' este creat automat la instalarea sistemului de operare Linux și are drepturi depline asupra tuturor serviciilor din sistem, având și rolul de a administra și gestiona ceilalți utilizatori. Acesta mai poartă și denumirea de ''super user''.

  * utilizator obișnuit

Utilizatorii obișnuiți au doar privilegiile necesare pentru a efectua activități standard pe un sistem Linux, cum ar fi rularea aplicațiilor text, a bazelor de date și a browserelor Web. Aceștia pot stoca fișiere în propriile directoare home. Întrucât utilizatorii obișnuiți nu au, în mod normal, privilegii administrative, nu pot șterge accidental fișierele de configurare critice ale sistemului de operare.

  * utilizatorii creați și folosiți de servicii

Servicii cum ar fi Apache, mail, jocuri, etc. au utilizatori proprii care sunt folosiți pentru a permite fiecăruia dintre aceste servicii să interacționeze cu computerul.

În acest laborator ne vom axa pe primele două tipuri de utilizatori și vom împărți utilizatorii în:
  * utilizatori privilegiați (root)
  * utilizatori neprivilegiați (utilizatori obișnuiți)

În Linux sunt două moduri de a rula comenzi cu drepturi administrative. Putem să schimbăm utilizatorul curent în ''root'' sau putem folosi funcționalitatea oferită de ''sudo''.
Comanda ''sudo'' permite rularea unor comenzi ca un alt utilizator (utilizatorul privilegiat).

<note warning>
Nu este recomandat să folosiți sistemul folosind utilizatorul ''root'' decât pentru strictul necesar. De multe ori este suficientă utilizarea comenzii ''sudo''.
</note>

La crearea unui utilizator, se crează automat și un grup cu același nume ce va conține utilizatorul abia creat. Acesta poartă numele de ''primary group''. De asemenea, utilizatorii pot crea oricâte alte grupuri.
Un grup poate conține unul sau mai mulți utilizatori, iar un utilizator poate să existe în unul sau mai multe grupuri.

Atât utilizatorii cât și grupurile de utilizatori sunt folosiți pentru controlul accesului în Linux, cum ar fi la sistemul de fișiere, directoare și periferice.
Astfel, nici un utilizator nu poate să modifice starea unui fișier dacă el, grupul din care face parte sau grupul ''others'' nu au acest drept. 

În Linux, exista două concepte ce sunt folosite pentru a oferi securitate la nivelul sistemului de fișiere:
  * file ownership
  * permisiuni

Fiecare fișier este deținut de un singur utilizator și de un singur grup, și are anumite permisiuni.
Fiecare utilizator poate să aibă ownership pe unul sau mai multe fișiere.

Permisiunile se aplică pe trei categorii:
  * utilizator (owner): utilizatorul care este deținătorul fișierului/directorului
  * grup (group): un grup de utilizatori care sunt deținătorii fișierului/directorului
  * ceilalți (others): utilizatorii care nu intră în niciuna dintre categoriile anterioare

Pentru fiecare dintre cele trei categorii există trei permisiuni:
  * de citire: utilizatorul poate citi conținutul fișierului, respectiv poate lista conținutul directorului
  * de scriere: utilizatorul poate modifica conținutul fișierului/directorului
  * de execuție: utilizatorul poate lansa fișierul în execuție, respectiv poate parcurge directorul

Ordinea în care se aplică aceste permisiuni este: 
  1. dacă utilizatorul este deținătorul fișierului, atunci se aplică permisiunile pentru owner
  2. dacă face parte din grupul deținător, atunci se aplică permisiunile pentru group
  3. dacă niciuna dintre condițiile precedente nu este adevărată, atunci se aplică permisiunile pentru others

